<html>

<head>
  9 აპრილის ტრაგედია — 1989 წლის 9 აპრილს,
   თბილისში მომხდარი სისხლიანი მოვლენები, რაც გამოიხატა საბჭოთა არმიის
    მიერ ანტისაბჭოთა, საქართველოს დამოუკიდებლობის მოთხოვნით მოწყობილი
     მშვიდობიანი დემონსტრაციის ძალისმიერ დარბევაში, რის შედეგადაც დაიღუპა 21 და დაშავდა 
     427 ადამიანი. 9 აპრილის მოვლენებმა
   წყალგამყოფის როლი შეასრულა საქართველოს ეროვნულ-განმათავისუფლებელ მოძრაობაში.

</head>






<body>
<P>
  საქართველოს სსრ-ში ანტისაბჭოთა მოძრაობა 1988 წლის ნოემბრიდან გააქტიურდა,
   როდესაც სსრკ-ში დღის წესრიგში დადგა მოკავშირე რესპუბლიკებში შემავალი ავტონომიური ერთეულების
    თვითგამორკვევისა და აქედან გამომდინარე უშუალოდ მოკავშირე რესპუბლიკების სუვერენიტეტის ხელყოფის საკითხი.
     იმ დროს დემონსტრაციებმა ბალტიისპირეთის რესპუბლიკები მოიცვა, გამონაკლისი არც ამიერკავკასია იყო მათ შორის
      საქართველოც. 5-29 ნოემბერს თბილისში გაფიცვებსა და მიტინგებს აწყობდნენ ანტისაბჭოთა ორგანიზაციები.

  1989 წლის 18 მარტს აფხაზეთში ჩატარდა 30 ათას კაციანი ლიხნის კრება, რომელზეც ხელი
   მოეწერა ე. წ. ლიხნის მიმართვას. დეკლარაციის მთავარი მესიჯი იყო აფხაზეთის ასსრ-ის
    საქართველოსგან გამოყოფა და მისთვის რესპუბლიკის სტატუსის დაბრუნება. აღსანიშნავია ის,
     რომ სეპარატისტულ დოკუმენტს აფხაზეთის მთავრობის სხვა მაღალჩინოსნებთან ერთად, 
     ერთ-ერთი პირველი ავტონომიური რესპუბლიკის კომპარტიის პირველი მდივანი ბ. ადლეიბა აწერდა ხელს.
  
  24 მარტს ლიხნის მიმართვა ერთროულად გამოქვეყნდა სხვადასხვა პერიოდულ გამოცემაში,
   მათ შორის „სოვეტსკაია აბხაზიაში“. სწორედ ამ დღიდან იწყება საპროტესტო გამოსვლები
    ჯერ აფხაზეთის სხვადასხვა ქალაქში, ხოლო შემდეგ — თბილისში[1].
  
  25 მარტი
  
  სოხუმში ლიხნის მიმართვის საპირწონედ 
  ქართულმა პატრიოტულმა ძალებმა მოაწყვეს მრავალათასიანი
  
  მიტინგი, რითაც უჩვენეს აფხაზ სეპარატისტებს ერთობის ძალა.
   ეს მიტინგი, ქართველ პატრიოტთა მიერ, უშუალოდ კი მერაბ კოსტავას
    ინიციატივით დაიგეგმა. მასში აქტიურად მონაწილეობდნენ: ზურაბ ჭავჭავაძე, 
    თამარ ჩხეიძე, ჯუმბერ კოპალიანი, ვოვა ვეკუა, სოსო ადამია და ა.შ[2].
  
  გალში ჩატარდა 12 ათასიანი მიტინგი[3].
  
  თბილისში ვაკის პარკში აფხაზეთის საკითხთან
   დაკავშირებით გაიმართა მრავალათასიანი (20 ათასამდე ადამიანი) მიტინგი.
    მომიტინგეები ითხოვდნენ აფხაზეთის ისტორიის პირუთვნელ და ობიექტურ გამომზეურებას,
     ხოლო რესპუბლიკის ხელმძღვანელობას მოსთხოვეს მკაცრი ღონისძიებები გაეტარებინათ აფხაზი
      სეპარატისტების ქმედებების აღსაკვეთად. ღონისძიების დამთავრების შემდეგ მონაწილეთა დიდი
       ნაწილი ჭავჭავაძის გამზირით მთავრობის სასახლისაკენ დაიძრა, სადაც კვლავ გამართეს მიტინგი
        (ამჯერად ლიტვისადმის სოლიდარობის გამოსახატავად)[4].
  
  
</P>
</body>

</html>



